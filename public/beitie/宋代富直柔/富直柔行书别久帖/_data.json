[{"name":"富直柔行书别久帖","text":"富直柔（一○八四～一一五六），字季申，洛阳（今属河南）人。弼孙。钦宗靖康初赐进士出身，除秘书省正字。高宗建炎二年（一一二八）授著作佐郎。三年，除礼部员外郎，起居舍人、右谏议大夫（《建炎以来系年要录》卷二四、二五）。四年，迁御史中丞，签书枢密院事。绍兴元年（一一三一），改同知枢密院事，为吕颐、秦桧所忌，数月即罢，提举临安洞霄宫。起知衢州。十二年，坐事落职（同上书卷一四四）。二十六年卒（同上书卷一七五），年七十三（参《古籍整理与研究》第六期王兆鹏《宋南渡六诗人生卒年考辨》）。《宋史》卷三七五有传。\n《宋史·富直柔传》\n富直柔，字季申，宰相弼之孙也。以父任补官。少敏悟，有才名。靖康初，晁说之奇其文，荐于朝，召赐同进士出身，除秘书省正字。\n建炎二年，召近臣举所知，礼部侍郎张浚以直柔应。诏授著作佐郎，寻除礼部员外郎、起居舍人，迁右谏议大夫。范致虚自谪籍中召入，直柔力言致虚不当复用，出知鼎州。\n迁给事中。医官、团练使王继先以覃恩转防御使，法当回授，得旨特与换武功大夫。直柔论：“继先以计换授，既授之后，转行官资，除授差遣，更无所碍。且武功大夫惟有战功、历边任、负材武者乃迁，不可以轻授。”上谓宰相范宗尹曰：“此除出自朕意。今直柔抗论，朕屈意从之，以伸直言之气。”\n四年，迁御史中丞。直柔请罢右司侯延庆，而以苏迟代之，上曰：“台谏以拾遗补过为职，不当荐某人为某官。”于是延庆改礼部员外郎，而迟为太常少卿。\n十月，除端明殿学士、签书枢密院事。故事，签书有以员外郎为之，而无三丞为之者。中书言非旧典，时直柔为奉议郎，乃特迁朝奉郎。自是寄禄官三丞除二府者，迁员外郎，自直柔始，遂为例。\n绍兴元年，诏礼部太常寺讨论隆祐太后册礼，范宗尹曰：“太母前后废斥，实出章惇、蔡京，人皆知非二圣之过。”直柔曰：“陛下推崇隆祐，天下以为当，然人亦不以为非哲庙与上皇意，愿陛下勿复致疑。”乃命礼官讨论典礼。既而王居正言：“太后隆名定位，已正于元符，宜用钦圣诏，奏告天地宗庙，其典礼不须讨论。”议遂定。\n上虞县丞娄寅亮上书言宗社大计，欲选太祖诸孙“伯”字行下有贤德者视秩亲王，使牧九州，以待皇嗣之生，退处藩服。疏入，上大叹悟，直柔从而荐之，召赴行在，除监察御史。于是孝宗立为普安郡王，以寅亮之言也。\n除同知枢密院事。侍御史沈与求论直柔附会辛道宗、永宗兄弟得进，并论其所荐右司谏韩璜。先是，直柔尝短吕颐浩于上前，颐浩与秦桧皆忌之，由是二人俱罢，礌责监浔州酒税，而直柔以本官提举洞霄宫。\n六年，丁所生母忧。起复资政殿学士、知镇江府，辞不赴。起知衢州。以失入死罪，落职奉祠。寻复端明殿学士。徜徉山泽，放意吟咏，与苏迟、叶梦得诸人游，以寿终于家。\n","category":"行书","verified":true,"user":1,"timestamp":1429951559884},{"name":"富直柔行书别久帖","dynasty":"宋代","category":"行书","type":"","user":1,"timestamp":1429791640174,"text":"","author":"宋代富直柔","description":"富直柔行书别久帖"}]