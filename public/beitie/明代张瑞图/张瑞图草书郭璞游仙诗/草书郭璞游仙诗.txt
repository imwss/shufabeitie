张瑞图草书《郭璞游仙诗》 辽宁省博物馆藏

    此为张瑞图草书节录晋代郭璞的《游仙诗》之三首及梁简文帝萧纲《仙客诗》，文字与原诗略有出入。 

释文：

逸翮思拂霄，迅足羡远游。
清源无曾[原诗为“增”]澜，安得运吞舟。
珪璋虽特达，明月难暗投。
潜颖怨青阳，陵苕哀素秋。 
悲来恻丹心，零泪缘缨流。

夏居[原诗为“杂县”]寓鲁门，风暖将为灾。 
吞舟涌海底，高浪驾蓬莱。
神仙排云出，但见金银台。
陵阳挹丹溜，容成挥玉杯。 
姮娥扬妙音，洪崖颔其颏[原诗为“颐”]。 
升降随长烟，飘[漏“飖”字]戏九垓。 
奇齢迈五龙，千岁方婴孩。 
燕昭无灵气，汉武非仙才。 

晦朔如循环，月盈已复魄。 
蓐收清西陆，朱羲将由白。 
寒露拂陵苕，女萝辞松柏。 
蕣荣不终朝，蜉蝣岂见夕。 
圆丘有奇草[原诗为“章”]，钟山出灵液。 
王孙列八珍，安期炼五石。 
长揖当途人，去来山林客。

【以上节录晋人郭璞《游仙诗》】

漆水岂难变，桐刀乍可挥。
青书长命箓，紫水芙蓉衣。
高翔五岳小，低望九河微。
穿池听龙长，鞭石待羊归。
酒阑时节久。桃生岁月稀。

【以上录梁简文帝萧纲《仙客诗》】

天启壬戌书于清真堂，瑞图。
