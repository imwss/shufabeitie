颜真卿《述张长史笔法十二意》明拓本（传）各纵28厘米 横15厘米 上海朵云轩藏

　　《述张长史笔法十二意》释文： 

　　予罢秩醴泉,特诣东洛,访金吾长史张公旭,请师笔法。长史于时在裴儆宅憩止,己一年矣。众有师张公求笔法,或有得者,皆曰神妙,仆顷在长安师事张公,竟不蒙传授,使知是道也。人或问笔法者,张公皆大笑,而对之便草书,或三纸,或五纸,皆乘兴而散,竟不复有得其言者。予自再游洛丁,相见眷然不替。仆问裴儆:“足下师敬长史,有何所得?"曰:“但得书绢素屏数本。亦偿论请笔法,惟言倍加工学临写,书法当自悟耳。” 

　　仆自停裴儆宅,月馀,因与裴儆从长史言话散,却回长史前请曰·“仆既承九丈奖诱,日月滋深,夙夜工勤,耽溺翰墨,虽四远流扬,自未为稳,倘得闻笔法要诀,则终为师学,以冀至于能妙,岂任感戴之诚也!"长史良久不言,乃左右盼视,怫然而起。仆乃从行归于东竹林院小堂,张公乃当堂踞坐床,而命仆居乎小榻,乃曰:“书法玄微,难妄传授。非志士高人,讵可言其要妙?书之求能,且攻真草,今以授予,可须思妙。" 

　　乃曰:“夫平谓横,子知之乎?"仆思以对曰:“尝闻长史九丈令每为一平画,皆须纵横有象。此岂非其谓乎?"长史乃笑曰:“然”。 

　　又曰:“夫直谓纵,子知之乎?"曰:“岂不谓直者必纵之不令邪曲之谓乎?"长史曰:“然"。 

　　又曰:“均谓间,子知之乎?"曰：“尝蒙示以间不容光之谓乎?"长史曰:“然"。 

　　又曰:“密谓际,子知之乎?"曰:“岂不谓筑锋下笔,皆令宛成,不令其疏之谓乎?"长史曰“然"。 

　　又曰:“锋谓末,子知之乎?"曰:“岂不谓末以成画,使其锋健之谓乎?"长史曰:“然"。 

　　又曰:“力谓骨体,子知之乎?"曰:“岂不谓趯，笔则点画皆有筋骨,字体自然雄媚之谓乎?"长史曰:“然,'。 

　　又曰:“轻转谓曲折,子知之乎?"曰:“岂不谓钩笔转角,折锋轻过,亦谓转角为暗过之谓乎?"长史曰:“然”。 

　　又曰:“决谓牵掣,子知之乎?"曰:“岂不谓牵掣为撇,锐意挫锋,使不怯滞,令险峻而成,以谓之决乎?"长史曰:“然"。 

　　又曰:“补谓不足,子知之乎?"曰:“尝闻于长史,岂不谓结构点画或有失趣者,则以别点画旁救之谓乎?"长史曰：“然"。 

　　又曰:“损谓有余,子知之乎?"曰:“尝蒙所授,岂不谓趣长笔短,长使意气有余,画若不足之谓乎?"曰:“然"。 

　　又曰：“巧谓布置,子知之乎?"曰：“岂不谓欲书先预想字形布置,令其平稳,或意外生体,令有异势,是之谓巧乎?"曰:“然"。 

　　又曰:“称谓大小,子知之乎?"曰:“尝闻教授,岂不谓大字促之令小,小字展之使大,兼令茂密,所以为称乎?"长史曰:“然,子言颇皆近之矣。工若精勤,悉自当为妙笔。" 

　　真卿前请曰:“幸蒙长史九丈传授用笔之法,敢问攻书之妙,何如得齐于古人?"张公曰:“妙在执笔,令其圆畅,勿使拘挛。其次识法,谓口传手授之诀,勿使无度,所谓笔法也。其次在于布置,不慢不越,巧使合宜。其次纸笔精佳。其次变化适怀,纵舍掣夺,咸有规矩。五者备矣,然后能齐于古人。" 

　　曰:“敢问长史神用执笔之理,可得闻乎?"长史曰：“予传授笔法,得之于老舅彦远曰:吾昔日学书,虽功深,奈何迹不至殊妙。后问于褚河南,曰:‘用笔当须如印印泥。'思而不悟,后于江岛,遇见沙平地静,令人意悦欲书。乃偶以利锋画而书之,其劲险之状,明利媚好。自兹乃悟用笔如锥画沙,使其藏锋,画乃沉着。当其用笔,常欲使其透过纸背,此功成之极矣。真草用笔,悉如画沙,点画净媚,则其道至矣。如此则其迹可久,自然齐于古人。但思此理,以专想功用,故其点画不得妄动。子其书绅。” 

　　予遂铭谢,逡巡再拜而退。自此得攻书之妙。于兹五年,真草自知可成矣。 

　　平直均密，锋力转决，补损巧称为十二意。天宝五年丙戌九月颜真卿述 

颜书《述张长史笔法十二意》明拓本
作者：王壮弘
    唐代书风，初唐以清丽秀雅，雍容和穆为贵，至中唐为之一变。张旭长史创立狂草，颠形诡异纵逸不羁，醉后落笔尤神奇莫测。颜真卿尚书从张旭问笔法，其正书雄伟，蚕头雁尾别具一格，行草如溶金泻地气势浩荡，笔势易相背为相向，行笔易收敛为拓放，结字器宇宽广，忠义郁勃之气凛然，以粗犷豪纵之体，力扫时尚纤丽蕴藉之风，耳目为之一新，后人誉之谓鲁公变法，而所变者实是笔势与风格也。此两家皆刻意创新，与书学有功，而又深究笔法者。非唯笔法精熟，焉能随心所欲，故欲发展唯有创新，欲创新唯有继承，此亦千古不二法门。

   闻张旭得笔法于老舅陆彦远，于八法五势阐述弘深，复授法于颜真卿。颜授法与怀素，怀素自叙云“羲、献兹降，虞、陆相承，口诀手授以至于吴郡张旭长吏，虽姿性颠逸，超绝古今……真卿早岁，常接游居，屡蒙激昂，教以笔法”故传世有张旭授颜氏笔法十二意之述。

    考唐颜真卿于天宝二载（七四三）罢醴泉尉，诣洛阳访张旭长史于裴儆宅，师事之。天宝五载罢长安尉，再访长史于裴儆宅，问笔法，得长史口授，遂有《述长史笔法十二意》之作。然止见于文，鲜有书迹流传。 一九六五年秋，见一古拓，精旧佳好，运笔如龙腾蛇行，与《争坐帖》极为相似。察之，乃鲁公《述长史笔法十二意》也。验诸纸墨，当是四百年前物。欣喜不可名状。即与传世之文相校，互有得失。遂视为珍异，藏之朵云轩库中。倏忽二十余载，今始得以披露，与本刊读者共赏

    按此拓末昕署之年款推之，为鲁公三十八岁时所作，早《多宝塔》六年，早《祭侄稿》十二年，早《争坐帖》十八年，传世鲁公书迹未见有早于是年者。唯天宝建元，改“年”为“载”，此署“天宝五年”，行笔亦未若鲁公它书之精敛，或乃后人仿鲁公之笔。然观其行气错落奇正，如溶金泻地，虽有一二稚嫩之笔，而绝非文、董以后人所能仿佛；文亦多与传世之本不同，非按本钞录者可比。视虞（世南）之《汝南公主墓志》，褚遂良之《阴符经》同为不可多得之艺林珍品。手此一卷于探讨书沦，研习笔法，皆不无俾益。 

    按《十二意》尚有刻入清人汇帖者二种。其一为旌德姚学经《唐宋八大家法书》，一为江湄《职思堂法帖》，职思堂本后有米芾、许衡、赵孟頫、倪云林诸家跋，跋言文句鄙俚，与颜书同为伪迹恶札。姚、江两刻，与此古拓相较，无论书法刻法相去何啻霄壤。
