[{"text":"【原文】\n十一月日，金紫光禄大夫、检校刑部尚书、上柱国、鲁郡开国公颜真卿，谨奉书于右仆射、定襄郡王郭公阁下：\n盖太上有立德，其次有立功，是之谓不朽。抑又闻之：端揆者，百寮之师长；诸侯王者，人臣之极地。今仆射挺不朽之功业，当人臣之极地，岂不以才为世出、功冠一时？挫思明跋扈之师，抗回纥无厌之请；故得身画凌烟之阁，名藏太室之廷，吁足畏也！然美则美矣，而终之始难。故曰：满而不溢，所以长守富也；高而不危，所以长守贵也。可不儆惧乎！《书》曰：“尔唯弗矜”。天下莫与汝争功；尔唯不伐，天下莫与汝争能。以齐桓公之盛业，片言勤王，则九合诸侯，一匡天下；葵丘之会，微有振矜，而叛者九国。故曰：行百里者半九十里，言晚节末路之难也。从古至今，暨我高祖、太宗已来，未有行此而不理，废此而不乱者也。前者菩提寺行香，仆射指麾宰相与两省台省已下常参官并为一行坐，鱼开府及仆射率诸军将为一行坐。若一时从权，亦犹未可，何况积习更行之乎？","timestamp":1431945753893,"published":true}]