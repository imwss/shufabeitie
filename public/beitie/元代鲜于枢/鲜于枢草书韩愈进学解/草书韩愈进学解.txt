草书韩愈进学解 纵49.1厘米 横795.5厘米 北京首都博物馆藏 

　　《进学解》原文是唐代韩愈的著名文章。此卷是鲜于枢用行书、草书所写，其全文，共一○八行，每行二-十字不等。前半部以行书为主，后半部以草书为主，潇洒自然，一气呵成，刚柔顿挫，节奏分明。如水墨画高低远近，起伏多变。是鲜于枢作品中的一件精品。钤有"鲜于枢伯几父"白文印；"渔阳"、"虎林隐吏"朱文印。后续一纸，有元朝刘致、班惟志二跋。
　　刘致（1280-1334），字时中，号逋斋，山西人。此段跋语风格属赵孟頫一系，但略微生拙。
　　班惟志（生卒年不详），字彦功，号恕斋，河南开封人。元代著名书法家邓文原弟子，随邓为皇家书写泥金《大藏经》，书法享誉当世。此段跋语风格甜润，优雅姿媚。 

释文：
    国子先生晨入太学，召诸生立馆下，诲之曰：“业精于勤，荒于嬉。行成于思，毁于随。方今圣贤相逢，治具毕张。拔去凶邪，登崇俊良。占小善者率以录，名一艺者无不庸。爬罗剔抉，刮垢磨光。盖有幸而获选，孰云多而不扬?诸生业患不能精，无患有司之不明；行患不能成，无患有司之不公。”言未既，有笑于列者曰：“先生欺余哉!弟子事先生，于兹有年矣。先生口不绝吟于六艺之文，手不停披于百家之编。记事者必提其要，纂言者必钩其玄。贪多务得，细大不捐。焚膏油以继晷，恒兀兀以穷年。先生之业，可谓勤矣。抵排异端，攘斥佛老；补苴罅漏，张皇幽眇。寻坠绪之茫茫，独旁搜而远绍；障百川而东之，回狂澜于既倒。先生之于儒，可谓有劳矣。沈浸浓郁，含英咀华；作为文章，其书满家。上窥姚姒，浑浑无涯；周《诰》殷《盘》，佶屈聱牙。《春秋》谨严，《左氏》浮夸；《易》奇而法，《诗》正而葩。下逮《庄》《骚》，太史所录；子云、相如，同工异曲。先生之于文，可谓闳其中而肆其外矣!少始知学，勇于敢为。长通于方，左右俱宜：先生之于为人，可谓成矣。然而公不见信于人，私不见助于友。跋前致（踬）后，动辄得咎。暂为御史，遂窜南夷。三年博士，冗不见治。命与仇谋，取败几时！冬暖而儿号寒，年丰而妻啼饥。头童齿豁，竟死何裨？不知虑此，（而）反教人为！” 
    先生曰：“吁！子来前。夫大木为杗，细木为桷。欂栌侏儒，椳闑扂楔，各得其宜，施以成室者，匠氏之工也。玉札、丹砂，赤箭、青芝，牛溲，马勃，败鼓之皮，俱收并蓄，待用无遗者，医（师）之良也。登明选公，杂进巧拙，纡余为妍，卓荦为杰，校短量长，惟器是适者，宰相之方也。 
    昔者孟轲好辩，孔道以明。辙环天下，卒老于行。荀卿守正，大论以兴。逃谗于楚，废死兰陵。是二儒者，吐辞为经，举足为法。绝类离伦，优入圣域，其遇于世何如也？ 
    今先生学虽勤而不繇其统，言虽多而不要其中。文虽奇而不济于用，行虽修而不显于众。犹且月费俸钱，岁糜廪粟。子不知耕，妇不知织。乘马从徒，安坐而食。踵常途之役役，窥陈编以盗窃。然而圣主不加诛，宰臣不见斥，兹非（其）幸欤？动而得谤，名亦随之。投闲置散，乃分之宜。若夫商财贿之有无，计班资之崇庳。忘己量之所称，指前人之瑕疵。是所谓诘匠氏之不以杙为楹，而訾医师以昌阳引年，欲进其豨苓。” 
    右韩文公《进学解》 
