鲜于枢《王安石杂诗卷》纵50厘米 横1025厘米 辽宁博物馆藏

　　鲜于枢《王安石杂诗卷》，书王安石杂诗四首：《题侍郎山水》、《招约之职方并示正甫书记》、《示元度》、《奉酬约之见招》。全卷600余字，书于至元二十八年（公元1291年）。时鲜于枢36岁，正值书艺旺盛时期，故书气恢宏，骨力劲健，圆转流畅，表现了鲜于枢极深的书法功力。 　

释文：

荆公诗…… 
题侍（郎山水） 
往时濯(足潇湘浦，独上九疑寻)二女。 
苍梧之野烟漠漠，断垄连冈散平楚。 
暮年伤心波浪阻，不意画中能更睹。 
燕公侍书燕王府，王求一笔终不与。 
奏论谳死误当赦，全活至今何可数。 
仁人义士埋黄土，只有粉墨归囊褚。 

招约之职方并示正甫书记 
往时江总宅，近在青溪曲。 
井灭非故桐，台倾尚余竹。 
池塘三四月，菱蔓芙蕖馥。 
蒲柳亦竞时，冥冥一川绿。 
方坻最所爱，意谓可穿筑。 
欲往无舟梁，长年寄心目。 
故人晚得此，心事付草木。 
消摇檐宇新，揽结蹊隧熟。 
更能适我愿，中水开茆屋。 
鬼营诛荒梗，人境扫喧黩。 
濠鱼净留连，海鸟暖追逐。 
岂无方外客，於此停高躅。 
忆初桑落时，要我岂非夙。 
蚕眠忽欲老，一个未言速。 
当缘东门水，尚涩南浦舳。 
吾庐虽隐翳，赏眺还自足。 
横陂受後涧，直堑输前渎。 
跳鳞出重锦，舞羽堕软玉。 
碧筩递舒卷，紫角联出缩。 
千枝孙峄阳，万本毋淇澳。 
满门陶令株，弥岸韩侯蔌。 
尚复有野物，与公新听瞩。 
金钿拥芜菁，翠被敷苜蓿。 
虾蟆能作技，科斗似可读。 
棂轩俯北渚，花气时度谷。 
耘耡聊效颦，缔构行可续。 
荒乘傥不倦，一昼敢辞卜。 
虽无北海酒，乃有平津肉。 
翛翛仙李枝，城市久烦促。 
寄声与俱来，荫我台上谷。 

示元度 
今年锺山南，随分作园囿。 
凿池构吾庐，碧水寒可漱。 
沟西雇丁壮，担土为培塿。 
扶疏三百株，莳梀最高茂。 
不求鵷鶵实，但取易成就。 
中空一丈地，斩木令结构。 
五楸东都来，斸以遶檐溜。 
老来厌世语，深卧塞门窦。 
赎鱼与之游，喂鸟见如旧。 
独当邀之子，商略终宇宙。 
更待春日长，黄鹂弄清昼。 

奉酬约之见招 
君家段干木，为义畏人侵。 
冯轼信厚礼，逾垣终褊心。 
川坻宁有此，园屋谅非今。 
雨过梅柳净，潮来蒲稗深。 
种芳弥近渚，伐翳取遥岑。 
清节亦难尚，旷怀差易寻。 
子猷怜水竹，逸少惬山林。 
况复能招我，亲题汉上襟。 

右荆公杂诗。至元辛卯二月八日过君锡真味堂，出纸命书，遂为尽（书）此。 
君锡书法得前人之正，又所收秘笈在诸家法帖上，亦须拙笔，亦爱忘其丑之意耶。鲜于枢记。 