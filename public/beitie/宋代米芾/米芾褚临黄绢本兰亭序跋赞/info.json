[{"text":"米芾《褚临黄绢本兰亭序跋赞》，北京故宫博物院藏。\n释文\n右唐中书令河南公褚遂良字登善临晋右将军王羲之兰亭宴集序，本朝丞相王文惠公故物。辛未岁见于晁美叔斋，云借于公孙。辛巳岁购于公孙巘。黄绢幅至“欣”字合缝，用证摹刻僧字，果徐僧权合缝书也。虽临王书，全是褚法。其状若岧岧奇峰之峻，英英秾秀之华，翩翩自得，如飞举之仙。爽爽孤骞，类逸群之鹤。蕙若振和风之丽，雾露擢队干之鲜。萧萧庆云之映霄，矫矫龙章之动彩。九奏万舞，鹓鹭充庭。锵玉鸣珰，窈窕合度。宜其拜章帝所，留赏群仙也。至于永和字合其雅韵，九觞字备著其真标，浪字无异于书名，由字益彰其楷则。若夫临仿莫称于薛、魏、赏别不闻于欧、虞。信百代之秀规，一时之清鉴也。壬午八月廿六日，宝晋斋舫手装。\n襄阳米芾审定真迹秘玩。\n","timestamp":1431695699685,"published":true}]