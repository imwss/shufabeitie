潘半岩小传
    潘半岩者’吴之香山人也。香山去郡城一舍而近，其地介郭岩之间。又其人涉世而不禄仕，有岩壑之资。不事远引，故自号半岩翁。乡之人重其德义不名，咸称半岩云。半岩名叙，字崇礼。其先吴兴人，宋季来吴，占籍香山。世隐约业农，至其祖泽仁始衍大，为乡之望。半岩生九龄，而父孟谦卒。时泽仁已老，诸父若群从，或老或病。咸不复事事。半岩甫冠，即操家自植。时三从同居，中外食指且百数。属遭闵凶，家日衰落，遗田仅仅百亩，且芜秽不治。半岩稍疆理而粪之，菑播以时，劭作弗怠。至于訾省共偫，并有法程，内平租挚，外应输将，桔据瘁□，蚤夜以力，卒用起其家，日以衍拓。末几，泽仁以高年终，诸伯叔父若母若从兄弟相继死。凡治十余丧，□裞斥土，更费无隄，悉半岩任之，而仪文秩秩，弗侈弗悖。凡诸孤嫠，悉为婚嫁’弟秩无子，为秦赘一婿，举其产口己子中，分别为庐以居之，曰：此宗法，不可紊也。吴俗侈居第，富厚之家，榱甍翬翼，园池连延，而于祀先事神，往往苟
简不及制。半岩度地于所居之东，为堂三楹，列奠四世神主于中，岁时秩祀。并遵司马氏、朱氏仪矩，  一切淫祀渎礼，悉屏弗用，僧尼觋媪之属，皆不得至门。仍以其所为，劝其乡人，使厚其亲，或捐隙地以惠转尸，阻其饭僧供佛，俾掇所费以具堲周。乡人素德之，多有则而化之者。有斗讼不平，从而求直，得片言莫不释然以去。或諐于孝弟犯义自遂者，反复譬晓，不听则举刑辟诏之。其惧而从之者，盖亦多矣。尝岁大水，尽散其积粟千石，以畀其乡人，曰：岁捻则以子本偿我。或谓民饥谷翔，可以干没牟利，今尽散之民，民转徙流离，身不可保，奚子本耶？半岩曰：是皆尝佃吾田者，丰年则食其力，凶而弃之，弗忍也。时富商巨室，多闭囷弗发，虽有司劝令弗从，而半岩毅然行之。明年大熟，民争先偿之曰：半岩实生我，我不敢负也。居尝乐施，缓急间求无弗应者。其交友有道，弗为嗡嗡热，于文人学士，尤能折节下之。教子弟，必勖以道义，而慈爱融浃，闺庭穆然。尝以吴兴之族远不可考，而香山支庶日衍，恐久而日益疏绝，乃考其可传者，自云卿而下凡口世，葺为族谱，俾族之人知所自出，不至如苏氏所谓相视如途人也。半岩娶薛氏，生子镖、鋹，鋹为国子生。孙袤、衮、文。半岩今年六十有三，强健如少壮云。
文子曰：余雅识半岩，朴茂悃愊，类无能为者。而其中实分辨有识，其见诸行事，往往合道。稽之于古，殆所谓孝弟力田者耶。汉制不行，使半岩终老岩壑，惜哉！
翰林院待诏将仕佐郎兼修国史长洲文徵明著
