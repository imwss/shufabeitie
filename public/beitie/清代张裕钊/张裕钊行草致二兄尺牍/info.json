[{"name":"张裕钊行草致二兄尺牍","dynasty":"清代","category":"行草","type":"","user":1,"timestamp":1429791634607,"text":"释文：\n弟裕钊谨禀\n二兄大人侍前：八月初旬在都中接奉六月廿日手谕（系由保定书院寄去），知家中俱平安，为慰。惟吾乡水旱二者兼而有之，甚以为念。入秋以后，收成稍可否？寄到潭侄课文数篇，弟观其工夫，已十有六七。四甥所改亦好，惟兄所改时有过火处，弟意殊不必如此。大抵时文理法，只要大致不差便是，过于求深，甚非试场所宜。且出题亦只宜取单句题口气，题之生动者间以截搭题佐之，其截下题不宜多做。至题位太窄之题，竟不必出。今之世，取高第巍科而懵然於此者，盖亦多矣。夏日范肯堂来此，盛称潭侄天质之美，谓但恐为乡曲俗学所汩，神智无由发舒，不能充其所至，如此则殊可惜。其言甚合弟意。弟窃谓潭侄一日之内，只宜以半日做考试工夫（但纯心不间断，只此已足），以半日读书学古，开益其神智，展拓其心胸。兄遇有暇日，可时时携之至省城，访求有品行有学识者三数人或一二人与之往还，使得与闻绪论，增益闻见，殊胜终岁株守乡曲，坐井观天，他日成就必有不同。即兄亦得藉此陶写，为乐多矣。弟以九月初六日返至书院，沆儿乡试文亦颇可望，榜发仍复不得。此事原非易易，即不得亦自可听其自然，便须能读书明道理，便自受用无穷耳。今令其归家省视，属令第一必将葬事办成。其一切非笔墨所能罄，均可令沆儿面禀。兄年老，决不能更为此事劳神，且令沆儿勉强办理，但属其事事必禀命而行，庶不至舛谬也。小山乾修四十金，裕强卅金，兹并付沆儿带归。昨接次源信，知已入汉口厘金局，甚可喜。运气稍转，或从此当有悔悟之机邪！\n十月初一日 弟裕钊谨禀","author":"清代张裕钊","description":"张裕钊行草致二兄尺牍"}]