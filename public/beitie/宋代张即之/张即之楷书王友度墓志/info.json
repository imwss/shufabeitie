[{"name":"张即之楷书王友度墓志","dynasty":"宋代","category":"楷书","type":"","user":1,"timestamp":1429791638846,"text":"墓志全文：先君姓王氏，讳友度，字叔宽。世居越之余姚。曾祖琰，祖昌言，父维历，三世妣皆方氏。先君生於乾道癸巳九月初四日，宝祐乙卯七月甲子以疾终于庐，卜以宝祐四年十二月二十八日乙酉，葬于邑之上林湖谢坞之原。先君娶袁氏，先四十有二年卒，至是合窆于妣氏之兆。先君三岁失怙，既长，克敬慈闱，艰难立家。处性刚介，亲友尚书聂公嘉其能讲学改名之道，奏拟迪功郎，帖充诸王宫讲书。后该寿明仁福慈睿皇太后庆典恩，郡守侍郎汪公保奏，准告 特授迪功郎。春秋已高，遂绝意于进取。\n先君生五男，居敬、居仁、居能、居安，其季幼出继毅敏公燕氏后，名宗夔，是为司门通直之子。女一人，适承议郎通判安吉州军州事叶明道。孙男八，天骥、天举、天任、天与、寿老、霆老、定老、昭老。孙女一人，在室。\n葬日薄，未暇乞铭于立言君子，姑述梗概纳诸圹。孤哀子居敬等泣血谨记。朝奉大夫主管台州崇道观湛若填讳 马良刊","author":"宋代张即之","description":"张即之楷书王友度墓志"}]