王铎《题野鹤陆舫斋》537×30.5 cm 纸本 1650 湖北省博物馆藏 

附录：《中国书法全集·王铎卷》（荣宝斋出版社）原书高文龙说明 
　　自署书於清顺治七年（1650）。纸本。草书。自作诗五律十首。凡九十一行，共四百八十七字。537×30．5厘米。湖北省博物馆藏。 
　　卷中五律十首，有六首见於《拟山园选集》（台湾学生书局）五律卷二十一。诗的主要内容是赞丁野鹤襟怀高洁，不同凡俗，同时并描述了与好友相集於“陆舫斋”吟诗畅谈的情景。 
　　有关丁野鹤及其“陆舫斋”，《书法丛刊》第二十一辑载有锺鸣天先生的《风樯阵马，笔走龙蛇》一文，述之较详。鲁迅先生在《中国小说史略》中亦言及丁野鹤，称《续金瓶梅》一书即丁野鹤所撰，并云丁野鹤“清顺治四年入京……诗名甚著……六十後病目，自称‘木鸡道人’，年七十二卒（约1620- 1691）。” 
　　卷後有卢震、蒋维藩、卢豫、卢询、尹耀宗、尹兴宗诸家题跋。卷首下角钤有白文“棣华书屋”、朱文“东武尹氏珍藏”二印，後者即尹耀宗，尹兴宗家收藏印。民国以後归武昌 徐行可收藏。 

参考《书法丛刊》第二十一辑 《中国小说史略》 

释文： 
题野鹤陆舫斋 
轩中卉气清，天与助幽情。红酒无时缺，白髭不日生。木镵来野客，陆舫在京城。更有高歌处，相邀潭柘行。 
其二
结髮多狂狷，花畦棘不侵。著书身命寂，垂老意弥深。五岳离人迳，三茅有道襟。江湖非此趣，尚觉未安心。 
其三
茗粥延诗客，无营惬所闻。何心谈市肆，不櫂入雕零。棋局虽能理，星经亦懒明。东蒙吾欲往， 谁可并耕耘。 
其四
白首难知己，园高上绿烟。祭诗同贾岛，濡酒似张颠。笈外搜山药，囊中响涧泉。市朝风浪起，曾否到渔船。 
其五
外事人无息，羡君卧晚霞。邹滕犹劲盗，笔研且圆沙。万灶存何史，千山避几家。孤帆浮海嶠，择地树秋花。 
其六
随遇非留意，笛床若晚樯。物情窥鬻子，心事寄蒙庄。元鼎经沦没，神龙在退藏。何妨人大笑，陋室兴虽忘。 
其七
敬礼无佗好，读书析寸毫。剑光从匣秘，鹤性与云高。紫馆浇灵草，密山饱玉膏。乾坤俱一艇，何处可容篙。 
其八
昏醉君能恕，篱根富水源。无官横瓦枕，乏米闭柴门。江海风涛在，蓬窗意象存。白头仍不惑，微尚寓琴言。 
其九
米氏舟中意，一弓即画厨。空衔锺鼎泪，修嗜宋元书。海岳崩隤後，英雄老病馀。床头糟汁熟，卷舌为衣袽。 
其十
陵谷何惊喜，瞥然共野鸥。劳人满眼过，红日为谁留。骥足沙田卧，鱼经老仆求。海东栖托远，携汝泛虚舟。 
庚寅五月廿日天热，时同法黄石、李茂卿、汪千顷集野鹤老道於轩中，即席书此博笑。轩即舫也，主人无嘉陟厘，借纸求书，贫可知矣。一笑。 
王铎年六旬。
