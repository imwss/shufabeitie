[{"name":"朱熹行草二月十一日帖","dynasty":"宋代","category":"行草","type":"","user":1,"timestamp":1429791613773,"text":"宋 朱熹《二月十一日帖》\n【释文】二月十一日熹顿首再拜上记\n德修宫使、直阁左史舍人老兄：顷因阁中人还报状，不知已达未也。不闻动静又许久，乡往德义，未尝去心。比已春和，恭惟燕居超胜，台候万福。熹自去冬得气痛足弱之疾，涉春以来，益以筋挛，不能转动。悬车年及，不敢自草奏，又嬾作羣公书，只从州府申乞腾上，乃无人肯为作保官者。近方得黄仲本投名入社，亦未知州郡意如何。万一未遂，即不免径自申省矣。机穽冥茫，不容顾避，姑亦听之而已。去岁数月之间，朋旧凋落，类足关于时运气脉之盛衰，下至布衣之士，亦不能免，令人怆恨，无复生意，然此岂人力之所能为也哉！偶刘主簿还蜀，附此草草。邈无会面之期，惟冀以时自爱，为吾道倚重，千万，至恳不宣。熹顿首再拜上记。","author":"宋代朱熹","description":"朱熹行草二月十一日帖"}]