雪赋 (谢惠连)

　　岁将暮，时既昬。寒风积，愁云繁。梁王不悦，游于兔园。乃置旨酒，命宾友。召邹生，延枚叟。相如末至，居客之右。俄而微霰零，密雪下。王乃歌北风于卫诗，咏南山于周雅。授简于司马大夫，曰：“抽子秘思，骋子妍辞，俟色揣称，为寡人赋之。” 

　　相如于是避席而起，逡巡而揖。曰：臣闻雪宫建于东国，雪山峙于西域。岐昌发咏于来思，姬满申歌于黄竹。曹风以麻衣比色，楚谣以幽兰俪曲。盈尺则呈瑞于丰年，袤丈则沴于阴德。雪之时义远矣哉！请言其始。 

　　若乃玄律穷，严气升。焦溪涸，汤谷凝。火井灭，温泉冰。沸潭无涌，炎风不兴。北户墐扉，裸壤垂缯。于是河海生云，朔漠飞沙。连氛累霭，揜日韬霞。霰淅沥而先集，雪纷糅而遂多。 

　　其为状也，散漫交错，氛氲萧索。蔼蔼浮浮，瀌瀌弈弈。联翩飞洒，徘徊委积。始缘甍而冒栋，终开帘而入隙。初便娟于墀庑，末萦盈于惟席。既因方而为圭，亦遇圆而成璧。眄隰则万顷同缟，瞻山则千岩俱白。于是台如重璧，逵似连璐。庭列瑶阶，林挺琼树，皓鹤夺鲜，白鷼失素，纨袖惭冶，玉颜掩姱。 

　　若乃积素未亏，白日朝鲜，烂兮若烛龙衔耀照昆山。尔其流滴垂冰，缘溜承隅，粲兮若冯夷剖蚌列明珠。至夫缤纷繁骛之貌，皓皔曒洁之仪。回散萦积之势，飞聚凝曜之奇，固展转而无穷，嗟难得而备知。 

　　若乃申娱玩之无已，夜幽静而多怀。风触楹而转响，月承幌而通晖。酌湘吴之醇酎，御狐貉之兼衣。对庭鹍之双舞，瞻云雁之孤飞。践霜雪之交积，怜枝叶之相违。驰遥思于千里，愿接手而同归。 

　　邹阳闻之，懑然心服。有怀妍唱，敬接末曲。于是乃作而赋积雪之歌。 

　　歌曰：携佳人兮披重幄，援绮衾兮坐芳褥。燎熏兮炳明烛，酌桂酒兮扬清曲。又续写而为白雪之歌。歌曰：曲既扬兮酒既陈，朱颜酡兮思自亲。愿低帷以昵枕，念解佩而褫绅。怨年岁之易暮，伤后会之无因。君宁见阶上之白雪，岂鲜耀于阳春。歌卒。王乃寻绎吟玩，抚览扼腕。顾谓枚叔，起而为乱。 

　　乱曰：白羽虽白，质以轻兮，白玉虽白，空守贞兮。未若兹雪，因时兴灭。玄阴凝不昧其洁，太阳耀不固其节。节岂我名，洁岂我贞。凭云升降，从风飘零。值物赋象，任地班形。素因遇立，污随染成。纵心皓然，何虑何营？ 

　　作者简介：

　　谢惠连(407～433)南朝宋文学家。祖籍陈郡阳夏(今河南太康)人。谢灵运族弟。他10岁能作文,深得谢灵运的赏识。《诗品》引《谢氏家录》称:"康乐每对惠连,辄得佳语。"据说谢灵运《登池上楼》中的名句"池塘生春草"，就是在梦中见到谢惠连而写出来的。谢惠连行止轻薄不检，居父丧期间还为其男宠写诗，大为时论所非，因此不得仕进。后来依靠尚书仆射殷景仁的辩护，才在宋文帝元嘉七年(430)做了彭城王刘义康的法曹行参军。

　　东汉以后，大赋开始衰微，抒情咏物的小赋逐渐兴起。谢惠连的《雪赋》和谢庄的《月赋》并称为六朝这一类小赋的代表作。这篇赋沿用了汉赋中假设主客的形式，从酝酿降雪写到雪霁天晴，展现了素净而奇丽的画面。他的《祭古冢文》，写得也很有感情，前半关于古冢形制的描写，可看作是中国最早的考古发掘简报。他的诗作，虽不如谢灵运精警，但遣词构句颇似灵运。不过，他也有一些诗笔调轻灵，用词清艳，如《秋怀》的"皎皎天月明，奕奕河宿烂。萧瑟含风蝉，寥唳度云雁，寒商动清闺，孤灯暖幽幔"；《捣衣》的"栏高砧响发，楹长杵声哀。微芳起两袖，轻□染双题"等句，都是着意构想的好句。《诗品》评他这两首诗说："《捣衣》、《秋怀》之作,虽复灵运锐思,亦何以加焉。"他的一些乐府诗，则颇有牢骚不平之气。后人把他和谢灵运、谢脁合称"三谢"。